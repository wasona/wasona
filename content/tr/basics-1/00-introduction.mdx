---
slug: "tr/00"
title: 'giriş'
description: "Toki Pona Nedir? Wasona Nedir?"
---

## Toki Pona Nedir?

Toki Pona,  2001 yılında Fransız-Kanadalı poliglot Sonja Lang tarafından oluşturulmuş bir yapay dildir. Başlarda küçük bir kitlesi olan Toki Pona, 2020'li yıllarda birçok kişi tarafından tanınmaya ve konuşulmaya başlamıştır. Şimdi ise Esperanto'dan sonra [en çok konuşulan yapay dil](https://tokipona.org/conlang_communities) hâline gelmiştir.

Toki Pona, basit ve eğlenceli olması amacıyla tasarlanmıştır. Telaffuzu çok kolay ve 130'a yakın kelimeleri de geniş anlamlara sahiptir ve her birinin de kendine özgü ilginç tarafları vardır. Grameri, varsayılan olarak basit, gerektiğinde ise güçlüdür.

Toki Pona'ya, [online](https://discord.gg/ChC6qtVsSE) [mecralarda](https://discord.gg/6zkugJFU4x), [şarkılarda](https://www.youtube.com/playlist?list=PLeCE5N29ioyUbj_lvYm9IdGJnE2HPacVv), [podcastlerde](https://www.youtube.com/playlist?list=PLjOmpMyMxd8Qs2mAXcLk817tQy_AQj09u), [dergilerde](https://liputenpo.org/) ve [kitaplarda](https://tokipona.org/) rastlayabilirsiniz. Çok yönlü olan Toki Pona'yla [hava durumundan](https://www.youtube.com/watch?v=J4fCq1aEAxA)  [uluslararası haberlere](https://www.youtube.com/watch?v=ljZfGt7PDxk), [sevgiden](https://www.youtube.com/watch?v=rr3ufODuIts) [mikrotonaliteye](https://www.youtube.com/watch?v=fedFQIHREMo),  [inekleri saymadan](https://www.youtube.com/watch?v=xxClPfZDn-E)  [yatırım stratejisine](https://www.youtube.com/watch?v=JIOT3bRzAGI) kadar her şeyi öğrenebilirsiniz.

## Wasona Nedir?

Toki Pona'yı öğrenmenin [birçok yolu](en/other-courses) var. Biz de bu kursta size yaklaşık 30 tane kısa ders hazırladık. Derslerde hafif hafif kelime ve dilbilgisi öğrenecek, her dersten sonra küçük bir oyunla yeni öğrendiğiniz kelimelerin alıştırmasını yapacaksınız. Her 10 dersten sonra da Toki Pona'nın kısa hikaye, diyalog veya şarkı gibi durumlarda nasıl kullanıldığını göreceksiniz.  Bazen de derslerin sonunda sık sorulan bir soru ya da ilgi çekici bir konu görebilirsiniz.
Belirteyim ki **bu kurs sizin akıcı konuşmanızı sağlamayacak** fakat sağlam bir temel atmanıza yardım edecektir. Kursu okuduktan ve alıştırmaları yaptıktan sonra dilin nasıl çalıştığı hakkında epey bilgi sahibi olacaksınız. İnsanlarla konuşabilecek, okuduğunuz ve dinlediğinizi anlayabileceksiniz. Bu kursu bitirmeniz birkaç gün ya da hafta sürebilir fakat dil becerinizin gelişmesi aylar ya da yıllar alacaktır.

Kurstan en çok verimi almak için:
* Her örneği sesli olarak tekrar edin! 
* Alıştırmalarda hata yaptığınızda kendi kendinize neyin yanlış olduğunu, nerede hata yaptığınızı düşünün. Zaten üstte her zaman açıklaması bulunacaktır.
* Bazen kafaya oturtamadığınız, anlamadığınız şeyler olabilir. Hiç dert etmeyin! Dili iyi bilen birine sorabilirsiniz ve o da size nazikçe anlatacaktır. Size yardım etmeye hevesli  [birçok kişi bulacaksınızdır](https://discord.gg/ChC6qtVsSE)!

-- kala Asi
