---
slug: he/00
title: הקדמה
description: על השפה ועל הקורס
---

## מהי שפת טוקי פונה?

שפת טוקי פונה (toki pona) היא שפה מתוכננת שנוצרה בשנת 2001 על ידי הבלשנית הקנדית סוניה לאנג (Sonja Lang). אחרי פרסום השפה ברשת היא זכתה לאהדה בקרב קבוצת דוברים קטנה, ובסביבות שנת 2020 חל גידול ניכר בפופולריות שלה. מספר הדוברים של השפה כיום הופך אותה לשפה המתוכננת השניה בגודלה [מבחינת מספר הדוברים](https://tokipona.org/conlang_communities), אחרי שפת אספרנטו!

בתכנון השפה הושם דגש על פשטות. העיצורים של השפה נבחרו במיוחד כדי שיהיו קלים להגיה, אוצר המילים שלה מונה כ־130 מילים, כשלכל מילה יש מספר רחב של משמעויות, וגם התחביר שלה פשוט מאד ללימוד ולשימוש. 

ניתן למצוא ברשת אתרים רבים הקשורים לטוקי פונה. קבוצות דיון בהן ניתן [ללמוד](https://discord.gg/ChC6qtVsSE) או [לשוחח](https://discord.gg/6zkugJFU4x), [שירים](https://www.youtube.com/playlist?list=PLeCE5N29ioyUbj_lvYm9IdGJnE2HPacVv), [פודקסטים](https://www.youtube.com/playlist?list=PLjOmpMyMxd8Qs2mAXcLk817tQy_AQj09u), [מגזינים](https://liputenpo.org/), [ספרים](https://tokipona.org/) ועוד. 

השפה מגוונת מאד, וניתן לשוחח באמצעותה על כל דבר: [מזג האויר](https://www.youtube.com/watch?v=J4fCq1aEAxA), [חדשות](https://www.youtube.com/watch?v=ljZfGt7PDxk), [אהבה](https://www.youtube.com/watch?v=rr3ufODuIts), [כסף](https://www.youtube.com/watch?v=JIOT3bRzAGI), ועוד.

אפשר [לספור כבשים](https://www.youtube.com/watch?v=xxClPfZDn-E). אפשר להאזין [למוזיקה מיקרוטונאלית](https://www.youtube.com/watch?v=fedFQIHREMo). בקיצור, כל מה שמתחשק.

## מהו אתר Wasona?

יש  [דרכים רבות](/he/other-courses) ללמוד את השפה. בקורס הזה קיבצנו כ־30 שיעורים קצרים מהם ניתן ללמוד את המילים והדיקדוק של השפה.

בסוף כל שיעור ניתן לתרגל את החומר של אותו שיעור, ובסיום כל קבוצה של עשרה שיעורים נכיר דרכים שונות שבהן ניתן להשתמש בשפה: סיפור קצר, דיאלוג או שיר. כחלק מהקורס יש גם תשובות על שאלות נפוצות ומידע נוסף הקשור לשפה. 

חשוב להדגיש כי בסיום הקורס לא תוכלו **להתבטא באופן שוטף** באמצעות השפה, אבל תקבלו את כל הכלים להצלחה! מהקריאה והתירגול תקבלו מושג טוב על איך השפה "עובדת", ותוכלו לנהל שיחה ברמה בסיסית וכן לקרוא ולהאזין לטקסטים בטוקי פונה. את השיעורים של הקורס ניתן להשלים תוך כמה ימים או שבועות, אבל נדרש זמן של חודשים ואפילו שנים כדי להפוך לדובר מיומן של השפה.

כמה טיפים כדי להפיק את המירב מהקורס:
* מומלץ להגות כל דוגמא בקול רם. 
* אם התשובה שלכם לא היתה נכונה, נסו להסביר לעצמכם מה ההבדל בין התשובה הנכונה לתשובה שלכם, כך שתוכלו להמנע מטעות כזאת בפעם הבאה. 
* אם משהו לא ברור, היעזרו בדוברים הותיקים של השפה. כולם ישמחו [לעזור לכם ללמוד](https://discord.gg/ChC6qtVsSE)!

מאחל לכם לימוד נעים ומוצלח, שלכם, kala Asi

## הקדמה לתרגום העברי

אני שמח להעלות לאויר העולם (הוירטואלי) את הקורס המלא הראשון של טוקי פונה בעברית! 

הקורס נכתב, במקור, לדוברי אנגלית, ובמהלך התרגום שמחתי לגלות שבהרבה מקרים יש לדוברי עברית "חיים קלים" יותר מאשר לדוברי אנגלית בלימוד טוקי פונה! כך, למשל, סדר המילים בביטוי דומה למקובל בעברית ("tomo lili" מתורגם ל"בית קטן", שלא כמו באנגלית שבה הופכים את הסדר: "small house"). גם האפשרות ליצור משפטים שאין בהם פועל ("הילדה חכמה"), היא תכונה שמשותפת לטוקי פונה ועברית, בעוד שבאנגלית משפטים כאלה דורשים הוספה של פועל העזר "to be".

לגבי ההגייה, התייחסתי בתרגום לא רק להבדלי הגייה בין טוקי פונה לעברית, אלא גם לאנגלית. הסיבה היא ש־sitelen Lasina עושה שימוש באותיות אנגליות, מה שעלול לגרום לאנשים להגות טוקי פונה על פי כללי ההגייה של השפה האנגלית, ולא על פי כללי ההגייה של טוקי פונה. 

בתרגום השתדלתי, ככל האפשר, לנסח את המשפטים בצורה ניטרלית מבחינת זכר/נקבה. אני מתנצל מראש על כל המקרים שפיספסתי את הניטרליות. כולם נעשו בתום לב ולא מתוך כוונה כלשהי. 

בתקווה שהקורס יהיה לכם/לכן לעזר, שלכם, jan Opela
