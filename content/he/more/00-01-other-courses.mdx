---
slug: "he/other-courses"
title: "שאלה: האם יש קורסים נוספים שבהם אפשר ללמוד את השפה?"
description: ""
---


יש הרבה מקורות לימוד לשפת טוקי פונה. בדף הזה אשתף כמה מקורות מומלצים, ואציין מה אני אוהב בכל אחד מהם, ומה ניסיתי לשפר בקורס הזה.

## הספר lipu pu, מאת jan Sonja

הספר [lipu pu](https://tokipona.org) שמוכר גם בשם *'Toki Pona: The Language of Good'*, נחשב לספר הרשמי של השפה. המהדורה האנגלית הראשונה יצאה ב־2014, עם עידכון חינמי שפורסם ב־2021. הוא תורגם לגרמנית, פינית, אספרנטו ופרסית. מהדורה שניה של הספר אמורה לצאת בקרוב. מהמעט שראיתי, הוא אמור להיות מקור לימוד מעולה, שנוגע בלא מעט נושאים מורכבים של השפה. מומלץ מאד לרכוש אותו!

בצד הספר הרשמי, יש באינטרנט קורסים חינמיים רבים, שנכתבו על ידי חברי הקהילה. Wasona ממשיך את המסורת החשובה הזו.

## האתר lipu sona pona של jan Lentan

הקורס [lipu sona pona](https://lipu-sona.pona.la/) נכתב בשנים 2020-2022. בניגוד להרבה קורסים שקדמו לו, הוא מיטיב להציג את השפה כפי שמשתמשים בה כיום. הוא תורגם לגרמנית, ספרדית, אספרנטו, פולנית, פורטוגזית, רוסית וסינית. 

בהשוואה אליו, בקורס הזה ניסיתי להתמקד פחות בוריאציות של השפה בין הדוברים השונים, מה שהיה מאד מעניין ב־2020, כשהשפה תפסה תאוצה. הרגשתי שהמידע הזה פחות רלוונטי למי שלומד את השפה כיום. ניסיתי גם לשלב *sitelen pona* בכל השיעורים של הקורס. ב־2020 היא היתה פחות נפוצה, ולכן הוקצה לה דף נפרד בקורס ההוא.

## האתר lipu sona של soweli Lote

הקורס [lipu sona](https://lipu-sona.comforttiger.space/en/) נכתב בשנים 2022-2024. הוא תורגם לצרפתית, איטלקית, יפנית ונורבגית. הוא מאד מקיף, ומשלב *sitelen pona* לכל אורך הדרך.

בניגוד אליו, ניסיתי להמנע מהסברים דיקדוקיים עמוקים, ומשימוש נרחב בצבעים, שאמנם מאד אינפורמטיבי אבל גם קצת מעייף את העין, לדעתי. 

## הקורס Learn Toki Pona של mun Kekan San

הקורס [Learn Toki Pona!](https://mun.la/sona/) עלה לראשונה ב־2022, והוא ממשיך להתעדכן גם כיום. הוא מוצע גם בצורה של טקסט וגם כסידרה של [סרטים](https://www.youtube.com/playlist?.list=PLoLQoll2U6WEeCO7C2oc1LTWgkoBC8rvT).  

הקורס שם דגש על *sitelen pona*, מה שמחייב להכיר את כל הסמלים של השפה כבר מהתחלה. הוא מאד מעמיק בחלק מהנושאים, וחלק מהדוגמאות שלו הן לא טריביאליות, מה שמעורר מחשבה.

בניגוד אליו, השתדלתי שהשיעורים יהיו קצרים וממוקדים יותר, כדי לא לאבד את הקורא. מבחינה זו Wasona דומה יותר לקורסים המסורתיים. עם זאת אימצתי משם את השילוב של *sitelen pona*, ואת השימוש בדיאלוגים. 

## הקורס o pilin e toki pona של jan Telakoman

הקורס [o pilin e toki pona](https://www.youtube.com/watch?v=j_a0s0wowhE&list=PLwYL9_SRAk8EXSZPSTm9lm2kD_Z1RzUgm&index=1) היא סידרת סרטים שעלתה לראשונה לרשת בשנת 2023. בניגוד לקורסים אחרים, הוא מלמד בשיטה שמבוססת על חשיפה לטקסטים של השפה מבלי לגבות אותם בהסברים תיאורטיים. אישית, לא צפיתי בהם, כך שאני לא יכול להעיד על מידת ההצלחה של השיטה, אבל אני מכיר הרבה אנשים שצפו ואהבו. 

## מקורות נוספים

אתר הויקי [sona pona](https://sona.pona.la) מכיל רשימה נוספת של [מקורות לימוד מומלצים](https://sona.pona.la/wiki/Recommended_learning_resources), כולל סרטים, מילונים, כרטיסי זיכרון, ועוד. בנוסף, אפשר תמיד להתייעץ עם חברי הקהילה על מקורות לימוד נוספים. 

